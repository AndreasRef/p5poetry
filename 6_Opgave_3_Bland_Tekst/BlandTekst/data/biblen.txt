Verdens skabelse
 I begyndelsen skabte Gud himlen og jorden.

 Jorden var dengang tomhed og øde, der var mørke over urdybet, og Guds ånd svævede over vandene.

 Gud sagde: »Der skal være lys!« Og der blev lys.  Gud så, at lyset var godt, og Gud skilte lyset fra mørket.  Gud kaldte lyset dag, og mørket kaldte han nat. Så blev det aften, og det blev morgen, første dag.

 Gud sagde: »Der skal være en hvælving i vandene; den skal skille vandene!« Og det skete;  Gud skabte hvælvingen, som skilte vandet under hvælvingen fra vandet over hvælvingen.  Gud kaldte hvælvingen himmel. Så blev det aften, og det blev morgen, anden dag.

 Gud sagde: »Vandet under himlen skal samle sig på ét sted, så det tørre land kommer til syne!« Og det skete.  Gud kaldte det tørre land jord, og det sted, hvor vandet samlede sig, kaldte han hav. Gud så, at det var godt.

 Gud sagde: »Jorden skal grønnes: Planter, der sætter frø, og alle slags frugttræer, der bærer frugt med kerne, skal være på jorden.« Og det skete;  jorden frembragte grønt, alle slags planter, der sætter frø, og alle slags træer, der bærer frugt med kerne. Gud så, at det var godt.  Så blev det aften, og det blev morgen, tredje dag.

 Gud sagde: »Der skal være lys på himmelhvælvingen til at skille dag fra nat. De skal tjene som tegn til at fastsætte festtider, dage og år,  og de skal være lys på himmelhvælvingen til at oplyse jorden!« Og det skete; Gud skabte de to store lys, det største til at herske om dagen, det mindste til at herske om natten, og stjernerne.  Gud satte dem på himmelhvælvingen til at oplyse jorden,  til at herske om dagen og om natten og til at skille lys fra mørke. Gud så, at det var godt.  Så blev det aften, og det blev morgen, fjerde dag.

 Gud sagde: »Vandet skal vrimle med levende væsener, og fugle skal flyve over jorden oppe under himmelhvælvingen!« Og det skete;  Gud skabte de store havdyr og alle slags levende væsener, der rører sig og vrimler i vandet, og alle slags vingede fugle. Gud så, at det var godt.  Og Gud velsignede dem og sagde: »Bliv frugtbare og talrige, og opfyld vandet i havene! Og fuglene skal blive talrige på jorden!«  Så blev det aften, og det blev morgen, femte dag.

 Gud sagde: »Jorden skal frembringe alle slags levende væsener, kvæg, krybdyr og alle slags vilde dyr!« Og det skete;  Gud skabte alle slags vilde dyr, al slags kvæg og alle slags krybdyr. Gud så, at det var godt.

 Gud sagde: »Lad os skabe mennesker i vort billede, så de ligner os! De skal herske over havets fisk, himlens fugle, kvæget, alle de vilde dyr og alle krybdyr, der kryber på jorden.«  Gud skabte mennesket i sit billede; i Guds billede skabte han det, som mand og kvinde skabte han dem.  Og Gud velsignede dem og sagde til dem: »Bliv frugtbare og talrige, opfyld jorden, og underlæg jer den; hersk over havets fisk, himlens fugle og alle dyr, der rører sig på jorden!«  Gud sagde: »Nu giver jeg jer alle planter, der sætter frø, på hele jorden og alle træer, der bærer frugt med kerne. Dem skal I have til føde.  Til alle de vilde dyr og til alle himlens fugle, ja, til alt levende, der rører sig på jorden, giver jeg alle grønne planter som føde.« Og det skete.  Gud så alt, hvad han havde skabt, og han så, hvor godt det var. Så blev det aften, og det blev morgen, den sjette dag.

 Således blev himlen og jorden og hele himlens hær fuldendt.  På den syvende dag var Gud færdig med det arbejde, han havde udført, og på den syvende dag hvilede han efter alt det arbejde, han havde udført. Gud velsignede den syvende dag og helligede den, for på den dag hvilede han efter alt det arbejde, han havde udført, da han skabte.

 Det var himlens og jordens skabelseshistorie.

Adam og Eva
Dengang Gud Herren skabte jord og himmel,  var der endnu ingen buske på jorden, og ingen planter var spiret frem, for Gud Herren havde ikke ladet det regne på jorden, og der var ingen mennesker til at dyrke agerjorden,  men en kilde brød frem af jorden og vandede hele agerjorden.  Da formede Gud Herren mennesket af jord og blæste livsånde i hans næsebor, så mennesket blev et levende væsen.

 Gud Herren plantede en have i Eden ude mod øst, og der satte han det menneske, han havde formet.  Gud Herren lod alle slags træer, der var dejlige at se på og gode at spise af, vokse frem af jorden, også livets træ midt i haven og træet til kundskab om godt og ondt.

 I Eden udsprang en flod, der vandede haven. Udenfor delte den sig og blev til fire strømme.  Den første hedder Pishon; den snor sig gennem hele landet Havila, hvor der er guld.  Guldet i det land er fint; der er også bedellium og shoham-sten.  Den anden flod hedder Gihon; den snor sig gennem hele landet Nubien.  Den tredje flod hedder Tigris; den løber øst for Assur. Den fjerde flod er Eufrat.

 Gud Herren tog mennesket og satte ham i Edens have, for at han skulle dyrke og vogte den.  Men Gud Herren gav mennesket den befaling: »Du må spise af alle træerne i haven.  Men træet til kundskab om godt og ondt må du ikke spise af, for den dag, du spiser af det, skal du dø!«

 Gud Herren sagde: »Det er ikke godt, at mennesket er alene. Jeg vil skabe en hjælper, der svarer til ham.«  Så formede Gud Herren alle de vilde dyr og alle himlens fugle af jord, og han førte dem til mennesket for at se, hvad han ville kalde dem, og det, mennesket kaldte de levende væsener, blev deres navn.  Sådan gav mennesket alt kvæget, himlens fugle og alle de vilde dyr navn, men han fandt ikke en hjælper, der svarede til ham.

 Da lod Gud Herren en tung søvn falde over Adam, og mens han sov, tog han et af hans ribben og lukkede til med kød.  Af det ribben, Gud Herren havde taget fra Adam, byggede han en kvinde og førte hende til Adam.  Da sagde Adam:

»Nu er det ben af mine ben

og kød af mit kød.

Hun skal kaldes kvinde,

for af manden er hun taget.«

 Derfor forlader en mand sin far og mor og binder sig til sin hustru, og de bliver ét kød.

 Adam og hans kvinde var nøgne, men de skammede sig ikke.

Slangen var det snedigste af alle de vilde dyr, Gud Herren havde skabt, og den spurgte kvinden: »Har Gud virkelig sagt, at I ikke må spise af træerne i haven?«  Kvinden svarede slangen: »Vi må gerne spise af frugten på træerne i haven,  men frugten på det træ, der står midt i haven, har Gud sagt, at vi ikke må spise af og ikke røre ved, for ellers skal vi dø.«  Men slangen sagde til kvinden: »Vist skal I ikke dø!  Men Gud ved, at den dag, I spiser af den, bliver jeres øjne åbnet, så I bliver som Gud og kan kende godt og ondt.«  Kvinden så, at træet var godt at spise af og tiltrækkende at se på, og at det også var godt at få indsigt af, og hun tog af frugten og spiste. Hun gav den også til sin mand, der var hos hende, og han spiste.  Da åbnedes deres øjne, og de opdagede, at de var nøgne. Derfor syede de figenblade sammen og bandt dem om livet.

 Ved aftenstid hørte de Gud Herren gå rundt i haven. Da gemte Adam og hans kvinde sig for Gud Herren mellem havens træer.  Gud Herren kaldte på Adam: »Hvor er du?«  og han svarede: »Jeg hørte dig i haven og blev bange, fordi jeg er nøgen, og så gemte jeg mig.«  Han spurgte: »Hvem har fortalt dig, at du er nøgen? Har du spist af det træ, jeg forbød dig at spise af?«  Adam svarede: »Kvinden, du satte hos mig, gav mig af træet, og så spiste jeg.«  Gud Herren spurgte så kvinden: »Hvad er det, du har gjort?« Hun svarede: »Slangen forledte mig til at spise.«

 Da sagde Gud Herren til slangen:

»Fordi du har gjort dette,

skal du være forbandet

blandt alt kvæg

og blandt alle vilde dyr.

På din bug skal du krybe,

og støv skal du æde,

alle dine dage.

 Jeg sætter fjendskab

mellem dig og kvinden,

mellem dit afkom og hendes:

Hendes afkom skal knuse dit hoved,

og du skal bide hendes afkom i hælen.«

 Til kvinden sagde han:

»Jeg vil gøre dit svangerskab

plagsomt og pinefuldt,

i smerte skal du føde børn.

Du skal begære din mand,

og han skal herske over dig.«

 Til Adam sagde han:

»Fordi du lyttede til din kvinde

og spiste af det træ,

jeg forbød dig at spise af,

skal agerjorden være forbandet for din skyld;

med møje skal du skaffe dig føden

alle dine dage.

 Tjørn og tidsel skal jorden lade spire frem til dig,

og du skal leve af markens planter.

 I dit ansigts sved

skal du spise dit brød,

indtil du vender tilbage til jorden,

for af den er du taget.

Ja, jord er du,

og til jord skal du blive.«

 Adam gav sin kvinde navnet Eva, for hun blev mor til alle mennesker.  Gud Herren lavede skindtøj til Adam og hans kvinde og gav dem det på.  Og Gud Herren sagde: »Nu er mennesket blevet som en af os og kan kende godt og ondt. Bare det nu ikke rækker hånden ud og også tager af livets træ og spiser og lever evigt!«  Så sendte Gud Herren dem ud af Edens have til at dyrke agerjorden, som de var taget af.  Han jog mennesket ud, og øst for Edens have anbragte han keruberne og det lynende flammesværd til at vogte vejen til livets træ.

Adam lå med sin kone Eva, og hun blev gravid og fødte Kain. Hun sagde: »Jeg har skabt en mand ved Herrens hjælp.«  Dernæst fødte hun hans bror Abel. Abel blev fårehyrde, mens Kain blev agerdyrker.

 Engang bragte Kain en offergave af jordens afgrøde til Herren. Også Abel bragte en offergave, fedtstykkerne af sit småkvægs førstefødte. Herren tog imod Abels offergave,  men Kains offergave tog han ikke imod. Så blev Kain meget vred og gik med sænket hoved.  Herren sagde til Kain: »Hvorfor er du vred, og hvorfor går du med sænket hoved?  Hvis du gør det gode, kan du se frit op, men hvis du ikke gør det gode, lurer synden ved døren. Den vil begære dig, men du skal herske over den.«

 Siden talte Kain til sin bror Abel, og da de en dag var ude i det fri, overfaldt Kain sin bror Abel og slog ham ihjel.  Da spurgte Herren Kain: »Hvor er din bror Abel?« Kain svarede: »Det ved jeg ikke. Skal jeg vogte min bror?«  Herren sagde: »Hvad er det, du har gjort? Din brors blod råber til mig fra jorden.  Nu skal du være bandlyst fra den jord, som har spærret sit gab op og drukket din brors blod, som du udgød.  Når du dyrker jorden, skal den ikke mere give dig sin grøde. Fredløs og flygtning skal du være på jorden!«  Kain sagde til Herren: »Min straf er for stor at bære.  Nu jager du mig bort fra agerjorden, og jeg må skjule mig for dig og være fredløs og flygtning på jorden; så kan enhver, der møder mig, slå mig ihjel.«  Men Herren sagde til ham: »Nej, hvis nogen slår Kain ihjel, skal det hævnes syv gange.« Og han satte et mærke på Kain, for at ingen, der mødte ham, skulle slå ham ihjel.  Så forlod Kain Herren og slog sig ned i landet Nod øst for Eden.

Kains slægt
 Kain lå med sin kone, og hun blev gravid og fødte Enok. Så byggede han en by og gav den navn efter sin søn Enok.  Enok fik sønnen Irad, Irad fik Mehujael, Mehujael fik Metushael, og Metushael fik Lemek. Lemek tog sig to koner, den ene hed Ada, den anden Silla.  Ada fødte Jabal. Han blev stamfader til dem, der bor i telte og holder kvæg.  Hans bror hed Jubal. Han blev stamfader til alle dem, der spiller på citer og fløjte.  Også Silla fødte en søn, Tubal-Kain, stamfader til smedene, alle dem, der forarbejder kobber og jern. Tubal-Kains søster hed Na'ama.  Lemek sagde til sine koner:

»Ada og Silla, hør på mig,

Lemeks koner, lyt til mit ord.

Jeg dræber en mand for en flænge,

et barn for en skramme.

 Hævnes Kain syv gange,

skal Lemek hævnes syvoghalvfjerds gange.«

Set
 Adam lå igen med sin kone, og hun fødte en søn og gav ham navnet Set. »For Gud har givet mig en anden søn i stedet for Abel, for ham slog Kain ihjel,« sagde hun.

 Også Set fik en søn; ham kaldte han Enosh. Dengang begyndte man at påkalde Herrens navn.
Dette er Adams slægtsbog.

Dengang Gud skabte mennesket, skabte han det, så det lignede ham. Som mand og kvinde skabte han dem, og han velsignede dem og kaldte dem menneske, da de blev skabt.

 Da Adam havde levet 130 år, fik han en søn, der lignede ham og var et billede af ham. Ham kaldte han Set.  Efter at Adam havde fået Set, levede han i 800 år og fik sønner og døtre.  Adam levede i alt 930 år, så døde han.  Da Set havde levet 105 år, fik han Enosh.  Efter at Set havde fået Enosh, levede han i 807 år og fik sønner og døtre.  Set levede i alt 912 år, så døde han.  Da Enosh havde levet 90 år, fik han Kenan.  Efter at Enosh havde fået Kenan, levede han i 815 år og fik sønner og døtre. Enosh levede i alt 905 år, så døde han.  Da Kenan havde levet 70 år, fik han Mahalal'el.  Efter at Kenan havde fået Mahalal'el, levede han i 840 år og fik sønner og døtre.  Kenan levede i alt 910 år, så døde han. Da Mahalal'el havde levet 65 år, fik han Jered.  Efter at Mahalal'el havde fået Jered, levede han i 830 år og fik sønner og døtre.  Mahalal'el levede i alt 895 år, så døde han.  Da Jered havde levet 162 år, fik han Enok.  Efter at Jered havde fået Enok, levede han i 800 år og fik sønner og døtre.  Jered levede i alt 962 år, så døde han.  Da Enok havde levet 65 år, fik han Metusalem.  Efter at Enok havde fået Metusalem, vandrede han i 300 år med Gud og fik sønner og døtre.  Enok levede i alt 365 år.  Han vandrede med Gud. Så var han der ikke mere, for Gud havde taget ham bort.  Da Metusalem havde levet 187 år, fik han Lemek.  Efter at Metusalem havde fået Lemek, levede han i 782 år og fik sønner og døtre.  Metusalem levede i alt 969 år, så døde han.  Da Lemek havde levet 182 år, fik han en søn;  ham gav han navnet Noa, for han sagde: »Han skal være vores trøst i vores arbejde og vore hænders møje med den jord, som Herren har forbandet.«  Efter at Lemek havde fået Noa, levede han i 595 år og fik sønner og døtre.  Lemek levede i alt 777 år, så døde han.  Da Noa var 500 år, fik han Sem, Kam og Jafet.
Da menneskene begyndte at blive talrige på jorden og fik døtre,  så gudssønnerne, at menneskedøtrene var smukke. Blandt dem tog de sig alle de koner, de havde lyst til.  Da sagde Herren: »Min livsånde skal ikke forblive i mennesket for evigt. De er dødelige, deres levetid skal være 120 år.«

 Dengang gudssønnerne gik ind til menneskedøtrene og fik børn med dem – men også siden hen – var der kæmper på jorden. Det er heltene, navnkundige mænd fra ældgamle dage.

 Herren så, at menneskenes ondskab var stor på jorden, og at alt, hvad de ville og planlagde dagen lang, kun var ondt.  Da fortrød Herren, at han havde skabt menneskene på jorden. Han var bedrøvet  og sagde: »Menneskene, som jeg skabte, vil jeg udslette fra jordens overflade, både mennesker, kvæg, krybdyr og himlens fugle, for jeg fortryder, at jeg skabte dem.«

 Men Noa fandt nåde for Herrens øjne.

 Dette er Noas slægtshistorie. Noa var en retfærdig mand, udadlelig blandt sine samtidige, og han vandrede med Gud.  Noa fik tre sønner, Sem, Kam og Jafet.

 Jorden var fordærvet og fyldt med vold for øjnene af Gud.  Gud så, at jorden var fordærvet, fordi alle mennesker på jorden handlede fordærveligt.  Da sagde Gud til Noa: »Jeg har besluttet at gøre ende på alle mennesker, for de er skyld i, at jorden er fuld af vold. Nu vil jeg ødelægge dem sammen med jorden.  Lav en ark af gofer-træ; du skal indrette den med rum, og du skal tjære den indvendig og udvendig.  Således skal du bygge arken: Den skal være tre hundrede alen lang, halvtreds alen bred og tredive alen høj.  Du skal lægge et tag på arken, og tagrygningen skal du hæve en alen. Du skal sætte en dør i arkens side, og du skal indrette den med et nederste, et mellemste og et øverste dæk.  Jeg bringer nu vandfloden over jorden for at ødelægge alle under himlen, der har livsånde. Alle på jorden skal omkomme.  Men med dig vil jeg oprette min pagt. Du skal gå ind i arken sammen med dine sønner, din kone og dine svigerdøtre.  Af alle levende væsener skal du bringe ét par ind i arken, for at de kan overleve sammen med dig; de skal være han og hun.  Af alle slags fugle, al slags kvæg og af alle slags krybdyr på jorden skal ét par gå ind til dig for at overleve.  Du skal tage noget af alt, der kan spises, og samle det hos dig; det skal du og de have til føde.«  Noa gjorde, ganske som Gud havde befalet ham.
 Herren sagde til Noa: »Gå ind i arken med hele din familie, for dig har jeg fundet retfærdig i denne slægt.  Af alle de rene dyr skal du tage syv par, han og hun, og af dem, der ikke er rene, skal du tage ét par, han og hun.  Også af himlens fugle skal du tage syv par, han og hun, for at de kan have efterkommere på jorden.  Om syv dage lader jeg det regne på jorden i fyrre dage og fyrre nætter, og jeg udsletter alle levende væsener, som jeg har skabt, fra jordens overflade.«  Noa gjorde, ganske som Herren havde befalet ham.  Noa var 600 år, da vandfloden kom over jorden.

 Så gik Noa sammen med sine sønner, sin kone og sine svigerdøtre ind i arken for at undslippe vandfloden.  De rene dyr og de, der ikke var rene, og fuglene og alle krybdyr på jorden  kom par for par til Noa i arken, han og hun, sådan som Gud havde befalet Noa.

 Efter de syv dages forløb kom vandfloden over jorden.  I det år, Noa blev 600 år, på den syttende dag i den anden måned, netop på den dag brød kilderne fra det store urdyb igennem, og himlens vinduer blev åbnet,  og regnen faldt over jorden i fyrre dage og fyrre nætter.  Netop denne dag gik Noa og hans sønner Sem, Kam og Jafet, hans kone og hans tre svigerdøtre ind i arken,  både de og alle slags vilde dyr, al slags kvæg, alle slags krybdyr, der kryber på jorden, og alle slags fugle, alle vingede fugle.  Par for par kom de til Noa i arken, alle der havde livsånde.  Af alle levende væsener kom de, han og hun, sådan som Gud havde befalet ham, og Herren lukkede efter ham.

 I fyrre dage kom vandfloden over jorden. Vandet steg og løftede arken, så den hævede sig fra jorden.  Vandet steg så højt over jorden, at arken flød på vandet.  Højere og højere steg vandet over jorden, så alle de høje bjerge under himlen blev skjult.  Vandet steg femten alen over bjergene og skjulte dem.

 Alt levende, der rørte sig på jorden, omkom, fugle, kvæg, vilde dyr, alt, hvad der vrimlede på jorden, og alle menneskene.  Alle på landjorden, der havde livsånde i næseborene, døde.  Alle levende væsener på jorden blev udslettet, både mennesker, kvæg, krybdyr og himlens fugle. De blev udslettet fra jorden, og kun Noa og de, der var med ham i arken, blev tilbage.  Vandet steg over jorden i hundrede og halvtreds dage.
Men Gud glemte ikke Noa og alle de vilde dyr og alt kvæget, der var med ham i arken. Han lod en storm blæse hen over jorden, så vandet sank. Urdybets kilder og himlens vinduer blev lukket, og regnen fra himlen holdt op.  Lidt efter lidt trak vandet sig tilbage fra jorden. Efter hundrede og halvtreds dage begyndte vandet at falde.  Den syttende dag i den syvende måned gik arken på grund på Ararats bjerge.  Vandet blev ved med at falde indtil den tiende måned; første dag i den tiende måned kom bjergtoppene til syne.

 Efter fyrre dages forløb åbnede Noa den luge, han havde lavet i arken,  og sendte en ravn ud. Den fløj frem og tilbage, indtil vandet var tørret bort fra jorden.  Så sendte han en due ud for at se, om vandet var forsvundet fra jordens overflade.  Men duen fandt ikke et sted, hvor den kunne sætte sig, så den vendte tilbage til ham i arken, fordi der var vand over hele jorden; Noa rakte hånden ud og tog den ind til sig i arken.  Han ventede syv dage til og sendte så duen ud af arken igen.  Ved aftenstid kom den tilbage til ham med et frisk olivenblad i næbbet, og så var Noa klar over, at vandet var forsvundet fra jorden.  Han ventede syv dage til og sendte så duen ud, og den vendte ikke tilbage til ham igen.

 I det år, Noa blev 601 år, på den første dag i den første måned, var vandet tørret bort fra jorden, og da han fjernede overdækningen på arken og kiggede ud, så han, at jorden var tør.  Den syvogtyvende dag i den anden måned var jorden tør.  Da sagde Gud til Noa:  »Gå ud af arken sammen med din kone, dine sønner og svigerdøtre.  Alle dyrene hos dig, alle levende væsener, fugle, kvæg og krybdyr, der kryber på jorden, skal du tage med dig ud, så de kan vrimle på jorden og blive frugtbare og talrige på jorden.«  Så gik Noa ud sammen med sine sønner, sin kone og sine svigerdøtre.  Også alle de vilde dyr, alt kvæget, alle fuglene og alle krybdyrene, der kryber på jorden, gik ud af arken, art for art.

 Derpå byggede Noa et alter for Herren, og af alle de rene dyr og af alle de rene fugle bragte han brændofre på alteret.  Da Herren indåndede den liflige duft, sagde han til sig selv: »Jeg vil aldrig mere forbande jorden på grund af menneskene, som kun vil det onde fra ungdommen af. Jeg vil aldrig mere udrydde alt levende, sådan som jeg nu har gjort.

 Så længe jorden står,

skal såtid og høsttid,

kulde og varme,

sommer og vinter,

dag og nat

ikke ophøre.«
Gud velsignede Noa og hans sønner og sagde til dem: »Bliv frugtbare og talrige, og opfyld jorden.  Hos alle de vilde dyr, hos alle himlens fugle, hos alle krybdyr på jorden og hos alle havets fisk skal der være frygt og rædsel for jer; de er givet i jeres magt.  Alt, hvad der rører sig og lever, skal I have til føde. Jeg giver jer det alt sammen, ligesom jeg gav jer de grønne planter.  Men kød med liv i, med blod i, må I ikke spise.  Og jeres eget blod vil jeg kræve hævn for; af ethvert dyr vil jeg kræve hævn for det, og af ethvert menneske vil jeg kræve hævn for et menneskes liv.

 Den, der udgyder menneskets blod,

skal få sit blod udgydt af mennesker.

For i sit billede

skabte Gud mennesket.

 Men I skal blive frugtbare og talrige,

I skal vrimle på jorden og blive talrige på den.«

 Gud sagde til Noa og hans sønner:  »Nu opretter jeg min pagt med jer og med jeres efterkommere,  med hvert levende væsen hos jer, fuglene, kvæget og alle de vilde dyr hos jer, alle, der gik ud af arken, alle jordens dyr.  Jeg opretter min pagt med jer: Aldrig mere skal alt levende udryddes af vandfloden. En vandflod skal aldrig mere ødelægge jorden.«

 Gud sagde: »Dette er tegnet på den evige pagt, som jeg vil stifte mellem mig og jer og alle levende væsener hos jer.  Jeg sætter min bue i skyerne; den skal være tegn på pagten mellem mig og jorden.  Når jeg samler skyer over jorden og buen kommer til syne i skyerne,  da husker jeg på min pagt med jer og alle levende væsener, alt levende; vandet skal aldrig mere blive til en vandflod, der ødelægger alt levende.  Når buen viser sig i skyerne, vil jeg se den og huske på den evige pagt, som er mellem Gud og alle levende væsener, alt levende på jorden.«  Gud sagde til Noa: »Det er tegnet på den pagt, som jeg har oprettet mellem mig og alt levende på jorden.«

Noa som vindyrker
 Noas sønner, der gik ud af arken, var Sem, Kam og Jafet; Kam blev far til Kana'an.  De tre var Noas sønner, og fra dem nedstammer hele jordens befolkning.  Agerdyrkeren Noa var den første, der plantede en vingård.  Da han drak af vinen, blev han beruset og blottede sig inde i sit telt.  Kana'ans far Kam så sin far nøgen og fortalte det til sine to brødre udenfor.  Sem og Jafet tog så en kappe over deres skuldre, gik baglæns ind og tildækkede deres nøgne far. De vendte ansigtet bort og så ikke deres far nøgen.  Da Noa vågnede af sin rus og blev klar over, hvad hans yngste søn havde gjort mod ham,  sagde han:

»Forbandet være Kana'an!

Den usleste træl

skal han være for sine brødre.«

 Og han sagde:

»Lovet være Herren,

Sems Gud!

Kana'an skal være deres træl.

 Måtte Gud skaffe Jafet plads,

så han kan bo i Sems telte.

Kana'an skal være deres træl.«

 Efter vandfloden levede Noa i 350 år.  Noa levede i alt 950 år, så døde han.

Herren sagde til Abram: »Forlad dit land og din slægt og din fars hus, og drag til det land, jeg vil vise dig.  Jeg vil gøre dig til et stort folk og velsigne dig. Jeg vil gøre dit navn stort, og du skal være en velsignelse.

 Jeg vil velsigne dem, der velsigner dig,

og den, der forbander dig, vil jeg forbande.

I dig skal alle jordens slægter velsignes.«

 Så drog Abram af sted, sådan som Herren havde befalet ham, og Lot drog med ham. Abram var femoghalvfjerds år, da han forlod Karan. Abram tog sin kone Saraj og sin brorsøn Lot og al den rigdom, de havde samlet, og alle de folk, de havde skaffet sig i Karan, og begav sig på vej mod Kana'an, og de kom til Kana'an.  Abram drog gennem landet og kom til Sikems helligsted, til Orakel-egen. Dengang boede kana'anæerne i landet.  Herren viste sig for Abram og sagde: »Jeg vil give dine efterkommere dette land.« Dér byggede Abram et alter for Herren, som havde vist sig for ham.  Derfra drog han videre mod bjerglandet øst for Betel, og han slog sit telt op mellem Betel i vest og Aj i øst. Dér byggede han et alter for Herren og påkaldte Herrens navn.  Derpå brød han op og drog fra sted til sted, til han kom til Sydlandet.

Abram og Saraj i Egypten
 Der blev hungersnød i landet, og fordi hungersnøden knugede landet, drog Abram ned til Egypten for at bo dér som fremmed.  Da han nærmede sig Egypten, sagde han til sin kone Saraj: »Jeg ved, du er en smuk kvinde.  Når egypterne ser dig, tænker de: Det er hans kone. Så slår de mig ihjel og lader dig leve.  Sig, at du er min søster, så jeg kan blive godt behandlet for din skyld og beholde livet takket være dig.«  Da Abram var kommet til Egypten, så egypterne, at hun var en meget smuk kvinde,  og da Faraos stormænd så hende, berømmede de hende over for Farao, og så blev kvinden hentet til Faraos palads.  For hendes skyld behandlede Farao Abram godt; han fik får, køer og æsler, trælle og trælkvinder, æselhopper og kameler.  Men Herren ramte Farao og hans hus med svære plager på grund af Abrams kone Saraj.  Da lod Farao Abram kalde og sagde: »Hvad er det, du har gjort mod mig? Hvorfor fortalte du mig ikke, at hun var din hustru?  Hvorfor sagde du, at hun var din søster, så jeg tog hende til min hustru? Her har du din hustru, tag hende og gå!«  Farao gav nogle mænd befaling til at få Abram og hans kone og alt, hvad han ejede, sendt bort.

Abram drog op fra Egypten til Sydlandet med sin kone og alt, hvad han ejede; Lot var sammen med ham.  Abram var meget rig på kvæg, på sølv og guld.  Han drog videre fra sted til sted fra Sydlandet til Betel og nåede til det sted mellem Betel og Aj, hvor han tidligere havde haft sit telt, stedet med det alter, som han havde bygget første gang. Dér påkaldte han Herrens navn.  Også Lot, der fulgtes med Abram, havde får og køer og telte.  Landet kunne ikke brødføde dem begge, så de kunne bo der sammen, for de ejede så meget, at de ikke kunne bo der sammen.  Det førte til strid mellem Abrams og Lots hyrder. Dengang boede kana'anæerne og perizzitterne i landet.  Da sagde Abram til Lot: »Der må ikke være splid mellem dig og mig, mellem dine og mine hyrder, for vi er jo i slægt med hinanden.  Se, hele landet ligger åbent foran dig! Lad os gå hver til sit; vil du til venstre, går jeg til højre, og vil du til højre, går jeg til venstre.« Lot så ud over landet og lagde mærke til, at hele Jordandalen lige til Soar var så vandrig som Herrens have, som Egyptens land. Det var, før Herren ødelagde Sodoma og Gomorra.  Så valgte Lot hele Jordandalen og brød op og drog mod øst. Sådan gik de hver til sit.  Abram slog sig ned i Kana'an; Lot slog sig ned i Jordandalens byer og teltede, indtil han nåede Sodoma.  Mændene i Sodoma var meget onde og syndede mod Herren.

 Efter at Lot og Abram var gået hver til sit, sagde Herren til Abram: »Se ud over landet, derfra hvor du står, mod nord og syd, mod øst og vest. Hele det land, du ser, vil jeg give dig og dine efterkommere for evigt. Jeg vil lade dine efterkommere blive som jordens støv; hvis nogen kan tælle jordens støv, kan også dine efterkommere tælles.  Drag nu omkring i landet, så langt og bredt det er, for jeg giver det til dig.«  Så teltede Abram og kom til Mamres Ege ved Hebron. Dér slog han sig ned og byggede et alter for Herren.
Dengang Amrafel var konge over Sinear, Arjok over Ellasar, Kedorlaomer over Elam og Tid'al over Gojim,  gik de i krig mod kong Bera i Sodoma, kong Birsha i Gomorra, kong Shin'ab i Adma, kong Shem'eber i Sebojim og kongen i Bela, det samme som Soar.  Disse slog sig sammen i Siddim-dalen, det samme som Salthavet.  Tolv år havde de været underkastet Kedorlaomer, men i det trettende år gjorde de oprør,  og i det fjortende år kom Kedorlaomer og de konger, der var med ham, og slog refaitterne i Ashterot-Karnajim, zuzitterne i Ham, emitterne på Kirjatajim-sletten  og horitterne i Se'irs bjerge indtil El-Paran, som ligger på randen af ørkenen.  Så vendte de om og kom til En-Mishpat, det samme som Kadesh, hvor de slog amalekitterne i hele deres område og også de amoritter, der boede i Haseson-Tamar.  Kongen i Sodoma, kongen i Gomorra, kongen i Adma, kongen i Sebojim og kongen i Bela, det samme som Soar, rykkede nu ud og stillede op til kamp i Siddim-dalen  mod kong Kedorlaomer af Elam, kong Tid'al af Gojim, kong Amrafel af Sinear og kong Arjok af Ellasar, fire konger mod de fem.  Siddim-dalen var fuld af asfaltgruber, og da Sodomas og Gomorras konger flygtede, faldt de ned i dem, mens de øvrige flygtede op i bjergene.  De fire konger tog alle ejendele og alt spiseligt fra Sodoma og Gomorra og drog bort.  De tog også Abrams brorsøn Lot og hans ejendele og drog bort. Han boede i Sodoma.

 Der kom en flygtning og fortalte det til hebræeren Abram, som boede ved amoritten Mamres Ege. Mamre var bror til Eshkol og Aner; de var Abrams pagtsfæller.  Da Abram hørte, at hans slægtning var taget til fange, mønstrede han sine våbenføre mænd, der var født som hans trælle, 318 mand, og forfulgte dem helt til Dan.  Om natten delte han og hans folk sig, slog dem og forfulgte dem til Hoba, som ligger nord for Damaskus. Han bragte alle ejendelene tilbage. Også sin slægtning Lot og hans ejendele og kvinderne og folkene bragte han tilbage.

Melkisedek velsigner Abram
 Da han vendte tilbage efter sejren over Kedorlaomer og de konger, der var med ham, gik Sodomas konge ham i møde i Shave-dalen, det samme som Kongedalen.

 Melkisedek, Salems konge, kom med brød og vin. Han var præst for Gud den Højeste.  Han velsignede Abram og sagde:

»Velsignet være Abram af Gud den Højeste,

skaberen af himmel og jord.

 Velsignet være Gud den Højeste,

som gav dine fjender i din magt.«

Og Abram gav ham tiende af det alt sammen.

 Sodomas konge sagde til Abram: »Giv mig menneskene, og behold selv ejendelene.«  Men Abram svarede Sodomas konge: »Jeg løfter min hånd til Herren, Gud den Højeste, skaberen af himmel og jord:  Jeg vil ikke have noget af dit, ikke så meget som en tråd eller en sandalrem! Du skal ikke kunne sige: Jeg har gjort Abram rig!  Selv vil jeg intet have. Men de unge mænd skal have deres fortæring. Og de mænd, der fulgte mig, Aner, Eshkol og Mamre, de skal have deres andel.«
Senere kom Herrens ord til Abram i et syn: »Frygt ikke, Abram, jeg er dit skjold! Din løn skal blive meget stor.«  Abram svarede: »Gud Herre, hvad kan du give mig, når jeg må gå barnløs bort, og Eliezer skal være min arving.«  Abram sagde: »Du har ikke givet mig afkom, så min hustræl skal arve mig.«  Da lød Herrens ord til ham: »Nej, han skal ikke arve dig, dit eget kød og blod skal arve dig.«  Så tog han ham udenfor og sagde: »Se på himlen, og tæl stjernerne, hvis du kan.« Og han sagde: »Så mange skal dine efterkommere blive.«  Abram troede Herren, og han regnede ham det til retfærdighed.

 Han sagde til ham: »Jeg er Herren, som førte dig ud fra Ur i Kaldæa for at give dig dette land i eje.«  Men han sagde: »Gud Herre, hvordan kan jeg vide, at jeg skal få det i eje?«  Herren svarede: »Hent en treårig kvie, en treårig ged og en treårig vædder samt en turteldue og en dueunge.« Han hentede dem, og så skar han dem midt igennem og lagde halvdelene over for hinanden. Fuglene skar han dog ikke over.  Der kom rovfugle og slog ned på de døde dyr, men Abram jog dem væk.  Da solen var ved at gå ned, faldt Abram i en tung søvn, og et stort, rædselsfyldt mørke sænkede sig over ham.  Da sagde Herren til Abram: »Du skal vide, at dine efterkommere skal bo som fremmede i et land, der ikke er deres. Dér skal de være trælle og plages i fire hundrede år.  Men så vil jeg dømme det folk, de er trælle for, og derefter skal de drage ud med store rigdomme.  Selv skal du gå til dine fædre i fred; i en høj alder skal du gå i graven.  Først i det fjerde slægtled skal de vende tilbage hertil, for målet for amoritternes synd er endnu ikke fuldt.«

 Da solen var gået ned, og det var blevet bælgmørkt, kom en rygende ovn og en flammende fakkel til syne og bevægede sig frem mellem de overskårne dyr.  Den dag sluttede Herren pagt med Abram. Han sagde: »Jeg giver dine efterkommere dette land fra Egyptens flod til den store flod, Eufratfloden:  kenitterne, kenizzitterne, kadmonitterne, hittitterne, perizzitterne, refaitterne,  amoritterne, kana'anæerne, girgashitterne og jebusitterne.«